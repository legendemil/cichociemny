<div class='article-text'>
	<p class="article-text__author">Czyta <strong>Roman Wiszniowski</strong></p>
	... - Panowie, jesteśmy nad Polską, w okolicach Torunia – rozległ się w telefonie głos dispatchera – czy chcecie zobaczyć ziemię? Wiadomość ta nas zelektryzowała i prawie równocześnie w intercomie rozległy się nasze głosy: – Ależ obowiązkowo, natychmiast, w tej chwili! 
Więc jesteśmy nad Polską, u celu naszej podróży! Dispatcher otworzył klapę przykrywającą luk w podłodze kabiny, przez który mieliśmy wyskakiwać. Zimny prąd powietrza wdarł się do środka, a z nim niesamowity warkot motorów. Lecieliśmy na wysokości około 150 metrów. Nałożyliśmy okulary, gdyż pęd wdzierającego się powietrza uniemożliwiał normalne patrzenie. 
Pod nami w srebrnym świetle księżyca była ona, Polska Ziemia, widoczna jak na dłoni. Wijące się nieregularne dróżki wśród drzew, pasy ziemi pocięte wąskimi poletkami, na których już dawno zżęto i zebrano zboże, jakieś pastwiska, na których gdzieniegdzie widniała kępka krzaków albo kopa siana. Czasem mignęły pojedyncze rozrzucone domy otoczone drzewami, pojawił się wijący się strumyk - a wszystko to takie wyraźne, ostre w poświacie księżyca. 
Polska, ojczyzna nasza! Taka bliska i taka swoja. Wyśniona i wymarzona w ciągu długich lat na obczyźnie, wśród chwil ciężkich przeżywanych w obozach i cierpieniach, ale i beztrosko płynących dni wśród ludzi życzliwych, choć obcych. Do niej tęskniło się podczas długich zapolarnych nocy, wspominało powiew jej lekkich wiatrów, gdy palący żar pustyni suszył spalone gorączką wargi, gdy spiętrzone w góry fale oceanu unosiły nas do coraz o innych krajów. O niej myślało się u stóp piramid faraonów, wznosiło modły u grobu Chrystusa i wspominało w gąszczach Afryki. 
A teraz ona jest tuż, tuż – pod nami. Taka inna od tego, co widziało się w obcych krajach, bardziej skromna – a może i biedniejsza – a jednak tak bezgranicznie kochana. Polska! Jak wiele pragnień, uczuć i szczęścia mieści się w tym jednym, małym słowie. Czułem, jak po policzkach spływają mi bezwolne łzy wzruszenia. Zrobiło mi się wstyd tych łez i tego wzruszenia. Byłem przecież dorosłym mężczyzną, zahartowanym w ciągu tych kilku lat wojny, przygotowanym do najgorszego i odpornym na wszelkiego rodzaju niespodzianki. Kilka razy byłem w ramionach śmierci i nie rozckliwiałem się nad sobą. A teraz płakałem jak mały dzieciak, jak smarkacz. Mimo woli spojrzałem w stronę kolegów. W słabym świetle lamp pokładowych dostrzegłem, że im też spod okularów płyną wąskie stróżki łez. Przeżywają więc to samo co i ja. Nie są więc to łzy mazgajstwa, lecz męskie łzy głębokiego wzruszenia. … 
... Po lądowaniu każdy ruch był dokładnie zaplanowany. Zgaszenie czaszy spadochronu, odpięcie szelek, błyskawiczne zdjęcie kombinezonu i hełmu, wyciągnięcie pistoletów z amunicją i przygotowanie się do ewentualnej walki z wrogiem. Placówka mogła być przecież spalona i zamiast partyzantów światła mogli wystawić Niemcy i chwytać spadające ptaszki w zastawione sidła. 
Nie postąpiłem z instrukcją, gdyż przyrzekłem sobie, że pierwsze, co uczynię to ucałuję ojczystą ziemię.
Wygląda to zbyt romantycznie i sentymentalnie i wiem, że sam, czytając w książkach o powrotach rodaków z obczyzny i o całowaniu przez nich ziemi rodzinnej – nie mogłem ich zrozumieć i wydawało mi się to czymś śmiesznym. 
Klęknąłem i rozchylonymi z wrażenia ustami dotknąłem zoranej skiby ziemi rodzicielki. W tymże samym momencie wiatr poderwał nadmuchaną czaszę spadochronu, szarpnął nią gwałtownie powalając mnie na ziemię, w rozwarte usta napchał piasku z suchą, sypką ziemię i zaczął mnie wlec po roli. Jadąc na brzuchu wyćwiczonym ruchem ściągnąłem dolne liny spadochronu, przez co znacznie zmniejszyłem nadętą powierzchnię kopuły, a zarazem szybkość tej nieoczekiwanej jazdy, poderwałem się na nogi i obiegłem spadochron. Zgasł on i przylgnął do ziemi w postaci białej plamy. Teraz wszystko przebiegało zgodnie z instrukcją … 
	<audio autoplay preload="none">
		<source src="materialy/lot-neon-7.mp3" type="audio/mp3">
		Przeglądarka nie wspiera HTML5 Audio
	</audio>
</div>