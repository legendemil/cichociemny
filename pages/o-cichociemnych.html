<div class="article-text">

    <p>
        <strong>Cichociemni –</strong> żołnierze Polskich Sił Zbrojnych desantowani do okupowanej Polski podczas II wojny światowej w celu prowadzenia walki partyzanckiej z Niemcami.
        <br>


        Według źródeł nazwa powstała w sposób bardzo prosty. Żołnierze powracający z kursów do macierzystych jednostek byli zobowiązani do zachowania całkowitej tajemnicy. Władysław Stasiak wspomina: 
        <blockquote class="article-text__quote">
            "Po zakończeniu odprawy z dowódcą spotkaliśmy się wreszcie z kolegami. Koledzy niemal rzucili się na nas z pytaniami (...) A my zobowiązani tajemnicą odpowiadaliśmy twardo, że mamy zakaz mówienia czegokolwiek o kursie i sprawach z nim związanych. Na drugi dzień przyszedł do mnie por. Józef Wija – znany w brygadzie dowcipniś i złośliwiec. (...) Zaczął mnie męczyć pytaniami. Odpowiedziałem mu, że przecież dobrze wie, że mamy siedzieć cicho (...) On, złośliwie, rysując palcem kółko na czole, powiedział: „ty ciemniaku, nawet mnie nie ufasz? Taki jesteś cicho-ciemniak!”. Z biegiem czasu wszystkich uczestników szkolenia zaczęto nazywać cicho-ciemnymi"
        </blockquote>
    </p>




    <p>
        W wyniku rekrutacji do służby w kraju zgłosiło się: 1 generał, 112 oficerów sztabowych, 894 oficerów młodszych, 592 podoficerów, 771 szeregowych, 15 kobiet, 28 kurierów cywilnych. Razem 2413 kandydatów, spośród których 703 ukończyło kurs spadochronowy.

        Szkolenie sprawnościowe i wstępne spadochronowe odbywało się w ośrodku wstępnego szkolenia spadochronowego w Largo House.
    </p>



    <p>
        Cichociemni nie byli szkoleni jednolicie. Inaczej wyglądało szkolenie kontrwywiadu, dywersji, radiotelegrafistów, fałszerzy dokumentów. Wspólnie odbywali kursy spadochronowy i odprawowy. Cały program obejmował cztery grupy kursów: zasadnicze, specjalnościowe, uzupełniające oraz praktyki.

        <dl>
            <dt>Kontrwywiad</dt>
            <dd>Neutralizowanie działań obcych służb wywiadowczych, wykorzystywanie ich do własnych celów jak też przeciwdziałanie szpiegostwu w ogólności </dd>
            
            <dt>Dywersja </dt>
            <dd>Niszczące działanie wojenne na zapleczu, element z arsenału walki mający na celu odwrócenie uwagi przeciwnika. Działanie z ukrycia w celu osłabienia obronności lub gospodarki nieprzyjaciela w czasie wojny czy też wrogiego państwa w czasie pokoju. Dezorganizacja sił przeciwnika, polegająca na niszczeniu lub uszkadzaniu zasobów zbrojnych wroga</dd>

            <dt>Radiotelegrafia</dt>
            <dd>Nawiązywaniu łączności radiowych na wydzielonych pasmach radiowych - od fal długich, poprzez średnie, krótkie i ultrakrótkie do mikrofal</dd>

            <dt>Fałszerstwo </dt>
            <dd>Proces nielegalnego duplikowania lub kopiowania rzeczy</dd>

        </dl>
    </p>



    <p>
        <strong>Kursy zasadnicze:</strong>
        <ul>
            <li>kurs zaprawy dywersyjno-minerskiej, strzeleckiej i fizycznej (podstawowe szkolenie militarne)</li>
            <li>kurs badań psychotechnicznych</li>
            <li>kurs spadochronowy</li>
            <li>kurs walki konspiracyjnej</li>
            <li>kurs odprawowy (skoczek uczył się na pamięć fałszywej tożsamości, tak zwanej legendy: nazwiska, daty urodzenia, zawodu, życiorysu)</li>
        </ul>
    </p>

    <p>
        <strong>Kursy specjalnościowe:</strong>
        <ul>
            <li>polski kurs wywiadu</li>
            <li>lotniczy kurs specjalny - budowa i typy niemieckich samolotów</li>
            <li>polskie kursy pancerne, przeciwpancerne, kierowców</li>
            <li>angielski kurs pancerny na sprzęcie niemieckim</li>
            <li>polski kurs motorowy</li>
            <li>angielski kurs - środki łączności </li>
        </ul>
    </p>


    <p>
        Cichociemni zasilali struktury Armii Krajowej. Pierwszy skok do Polski odbył się w nocy z 15 na 16 lutego 1941 roku w Dębowcu w powiecie cieszyńskim. Ostatniego zrzutu dokonano 27 grudnia 1944 roku.
    </p>


    <p>
        <strong>Tekst przysięgi cichociemnych</strong>
        <blockquote class="article-text__quote">
            "W obliczu Boga Wszechmogącego i Najświętszej Marii Panny, jako żołnierz powołany do służby specjalnej przysięgam, że poświęconego mi sprzętu, poczty i pieniędzy strzec będę nie tylko jako dobra państwowego, ale i jako środków i pieniędzy przeznaczonych dla odzyskania wolności Ojczyzny, a tajemnicy służby specjalnej dochowam, nawet wobec moich przełożonych i kolegów w konspiracji i nie zdradzę jej nikomu, aż do końca wojny. Tak mi Panie Boże dopomóż."
        </blockquote>

    </p>
    <p>źródło: <a href="https://pl.wikipedia.org/wiki/Cichociemni">Wikipedia</a></p>
</div>