<div class="article-text">
Mijają dni. Roman Wiszniowski trafia do niemieckiej niewoli. Podąża w kolumnie jeńców. Konwój jest długi. Pilnują z przodu i z tyłu. Jest chłodno. Roman wygląda ostrożnie i patrzy w przód. Widzi, że konwój zakręca. Ogląda się za siebie. Nie widzi niemal nic. Żadnego strażnika, który mógłby go powstrzymać. Jego towarzysze idą w ciszy, gdzieniegdzie dochodzą tylko szepty modlitw i cichych rozmów. Znów spogląda do przodu. Zakręt jest coraz bliżej. Wyczekuje chwilę, po raz ostatni upewnia się, że nikt nie czyha za jego plecami. Wie, że jeśli go złapią, będzie to wyrok śmierci. Przeczuwa też jednak, że jeśli nie ucieknie, również czeka go zguba. Skręcają. Szybka decyzja. Spręża się, skacze i…. znika wśród leśnych krzaków. <br>
Trafił do niewoli, lecz następnego dnia zbiegł. Czym prędzej wrócił do Stanisławowa, będącego pod okupacją sowiecką. Przejął tam dowództwo nad drużyną harcerską „Awangarda”. Jednak czuł w głębi serca, że stać go na więcej. Pragnie służby w regularnej armii, pragnie walczyć! Jeszcze wtedy nie wiedział, bo skądże mógł wiedzieć, jaka odyseja go czeka.
</div>