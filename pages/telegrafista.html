<div class="article-text">
    <img src="img/img/sm/img7.jpg" alt='Radiotelegrafista, instruktor, organizator i dowódca plutonów łączności radiowej „Palma” i „Opacz”'>
   Zostaje skierowany do służby w Oddziale V Łączności Obszaru Lwowskiego AK jako instruktor, radiotelegrafista, a następnie po serii wpadek (między innymi oddziału łączności radiowej „Palma”, gdzie dochodzi do aresztowania cichociemnego Ryszarda Chmielocha i wykonania na nim wyroku śmierci) odbudowuje i dowodzi oddziałem radiowym o kryptonimie „Opacz”. Rozbudowuje go o nowe plutony, również nasłuchu radiowego. Szkoli telegrafistów, ale też żołnierzy ochrony radiostacji. Wielokrotnie zapobiegło to wpadkom. Szkolona przez cichociemnych ochrona ratowała życie, ostrzegała przed zagrożeniem innych członków plutonów. Nie raz poświęcali oni własne życie, by ratować radiotelegrafistów. Pod Lwowem radiostacja została zdekonspirowana. Cała osłona zginęła w walce z Niemcami, ratując życie radiotelegrafistek. 
Działalność oddziałów łączności jest często pomijana, niedoceniana, traktowana jako mało efektowna. Jednak była ona wyjątkowo niebezpieczna. Każde nadawanie było osobną akcją bojową. Ponad czwarta część cichociemnych zginęła w tej służbie, mimo że w swojej działalności mieli często zakaz osobistego brania udziału w nadawaniu, ze względu na wartość ich służby. Roman Wiszniowski mimo tego nadawał.
</div>